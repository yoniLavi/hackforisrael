מאת: שרון שמורק דפנר
תאריך: 2013-01-15

![עופר ברטל](/static/blog/images/OferBartal.jpg)

#ראיון עם עופר ברטל תלמיד במחזור הראשון של ה-hackita
####שאלה: מה הביא אותך ל"סדנא לידע ציבורי" ול-hackita?
שמעתי על הסדנא מכמה מקורות במקביל: כתבה ב-ynet, חבר… התחברתי מאוד לרעיון שבבסיס האידאולוגיה של הסדנא.
מידע הוא דבר בסיסי לדמוקרטיה ובכלל, לכל תהליך של קבלת החלטות.
לפעמים אנחנו  נאלצים לקבל החלטות בלי ידע רלוונטי, אבל כשיש לנו ידע, זה משפר את תהליך קבלת ההחלטות.
וכאן הסדנא ממלאת תפקיד חשוב ומאיישת נישה חסרה.

####שאלה: איזה פרויקט בחרת לעשות? ולמה דווקא את הפרויקט הזה?
בחרתי לפתח פרויקט שקראתי לו "רכבת פתוחה". מטרת הפרויקט היא לספק מדד אלטרנטיבי לדיוק רכבות.
זה חשוב בעיני, כי המדד שרכבת ישראל מפרסמת מאוד חלקי.
הרכבת מפרסמת מדד יומי של אחוז הרכבות שאיחרו לתחנה האחרונה, ומתעלמת מרכבות שבוטלו.
אבל זה לא משקף את החוויה של הנוסעים. הרכבת עשויה להגיע בזמן לתחנה האחרונה אך לאחר לכל התחנות בדרך.
מבחינת הרכבת אין איחור אבל מבחינת הנוסעים כמובן שיש.
ראוי לציין בהקשר זה שהרכבת אמנם את מדד הדיוק היומי אבל לא מאפשרת גישה לנתונים הגולמיים שמהם הוא חושב.
כמו בהרבה פרויקטים של הסדנא חלק נכבד מהמאמץ הפיתוחי הוא לחלץ את הנתונים הגולמיים שבמדינה מודרנית צריכים להיות נגישים.
אני נוסע לא מעט ברכבת וחושב שזה כלי תחבורה מדהים. הייתי רוצה לראות את הרכבת בישראל מתפתחת לכדי אמצעי תחבורה יעיל ומדויק יותר.
יש לנו לאן להתפתח מהבחינה הזאת ומדינות בסביבה שאפשר לקחת מהם דוגמה.

אני חושב שמדד טוב לרכבת, ובעצם לכל גוף, זה בסיס הכרחי לשיפור.
אם אתה יודע איפה אתה נמצא ומה אתה רוצה לשפר, אתה יכול לשפר ואם יש לך חיווי על מידת השיפור, זה גם נותן מוטיבציה לשפר.
היום אפילו אם ח"כ ירצה לקדם את נושא הדיוק של רכבות אין לו נתונים שדרושים כדי לגשת לפתרון הבעיה ולמדוד הצלחה.

####שאלה: איך את נהנית עד כה מהמסגרת? האם היא תואמת את הציפיות שהיו לך?
הכיתה זו דרך טובה להתחבר לסדנא למי שלא ברור לו איך להשתלב בסדנא.
אני מצאתי בסדנא ובפרט בכיתה, מקום מפגש משותף לאנשים שהדברים שהסדנא עושה חשובים להם.
לא ידעתי איך להשתלב בסדנא, לא הכרתי את הטכנולוגיות ולא ידעתי באיזה פרויקט לקחת חלק.
דרך הכיתה מצאתי הזדמנות הן ללמוד את הטכנולוגיות והן להשתלב בעשייה. אחד הקשיים בפיתוח ווב הוא לדעת באיזה כלים להשתמש.
צריך לא רק לדעת ווב אלא גם את חזית הטכנולוגית של הווב. וזו תרומה ייחודית נוספת של הכיתה: אודי, המדריך של הכיתה לימד אותנו את הכלים הכי חדשים והכי טובים.

####שאלה: מה את חושבת לעשות בהמשך במסגרת "הסדנא לידע ציבורי" עם הידע והניסיון שרכשת ב-hackita?
במסגרת התנדבותי בסדנא, אני מתכוונן להמשיך את הפרויקט של רכבת פתוחה. זה פרויקט גדול, אבל למזלי אני לא עובד עליו לבד.
יש פה חבר'ה ממש חזקים מבחינה טכנולוגית שהצטרפו אליי. רכבת פתוחה, משלבת אפליקציית אנדרואיד, שרת ווב ואלגוריתם לניתוח הנתונים.
בסדנא אין הרבה ניסיון באנדרואיד וזה דווקא חשוב כי כך מגיעים להרבה מאוד אנשים. אני מקווה שהפרויקט "רכבת פתוחה" ייתן כלים גם לפרויקטים אחרים להתפתח בכיוון של אפליקציות אנדרואיד.








